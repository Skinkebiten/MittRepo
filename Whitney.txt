Efter att hon sjungit tillsammans med sin mor på olika nattklubbar i New York upptäcktes hon av Arista Records chef Clive Davis, som hade hört henne uppträda på en nattklubb med sin mor. Hennes debutalbum, Whitney Houston, släpptes i mars 1985. Framhävd av flera smash-hits som Saving All My Love for You, How Will I Know och Greatest Love of All blev skivan snabbt det bästsäljande debutalbumet av en kvinnlig musiker med över 25 miljoner sålda kopior. Singlarna You Give Good Love och Saving All My Love for You nådde tredje respektive första plats på singellistan. Efter en månad låg albumet på försäljningslistans första plats och sålde sammanlagt 13 miljoner exemplar i USA. Året efter spelade hon in singeln Hold Me där hon sjöng duett med Teddy Pendergrass; singeln lyckades komma in på Topp-50-listan. Clive Davis hade personligen engagerat sig i Houstons kommande debutalbum och såg till att de bästa kompositörerna och producenterna arbetade med albumet. Davis följde henne hela livet som ett viktigt stöd och som hennes producent.
1987 släpptes Houstons andra studioalbum, Whitney, vilket blev Houstons stora internationella genombrott och slog återigen rekord, när det blev det första studioalbumet av en kvinnlig musiker att debutera som etta på USA:s albumlista Billboard 200. Likasom föregångaren certifierades skivan med platinastatus på nästan alla internationella territorier. Skivans ledande singel, I Wanna Dance with Somebody, blev en av Whitney Houstons största hits till dato, åtföljda av sånger som Didn't We Almost Have It All, So Emotional och Where Do Broken Hearts Go. Hon lyckades få sju singlar i rad på den amerikanska singellistans förstaplats och vann åtskilliga amerikanska musikpriser.
1984 tog hon också ett första litet steg in i skådespelarrollen med en liten gästroll i TV-serien Gimme a Break!. Denna skulle efterhand följas av ett flertal stora filmroller.
1989 grundade hon hjälpstiftelsen Whitney Houston Foundation for Charity, som genom åren delat ut stora summor för hjälp till hemlösa, barn med problem eller sjukdom med mera. 1995 belönades stiftelsen med en hedersutmärkelse av TV-bolaget VH1.[5]